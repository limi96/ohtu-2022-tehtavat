Kenny Heinonen käsitteli kandidaattityössään ryhmätyöskentelyn keskeisiä huomioita ja haasteita ohjelmistotuotannossa. Ohjelmistotuotanto on erittäin laajamittainen ja monimutkainen projekti, joka vaatii monen eri taitotason ja osaamisalueen omaavien henkilöiden sujuvan ryhmätyöskentelyn. 

Heinosen mukaan ohjelmistotuotanto on erittäin haastavaa, koska se vaatii korkean teknisen taidon lisäksi myös riittäviä sosiaalisia taitoja, jotta yhteistyö muiden kanssa onnistuisi. Henkilö, jolla on hyvä tekninen osaaminen, mutta puutteelinen ryhmätyöskentelykyky voi kohdata yhtä paljon haasteita, kuin henkilö, jolla on puutteelliset tekniset taidot, mutta hyvät ryhmätyöskentelytaidot. 

Vaikka yleensä jokaiselta työntekijältä oletetaankin hyviä ryhmätyöskentelytaitoja, näitä ei jokaisella kehity riittävästi opintojen aikana, sillä opiskelujen aikana ei ole Heinosen mukaan huomioitu niitä tarpeeksi. Haastavaksi ohjelmistotuotannossa nousee myös esille se, että puutteelliset ryhmätyöskentelytaidot tulevat esille vasta itse ryhmätyöskentelyssä. 

Yksilöiden väliset erot teknisen osaamisen lisäksi kandidaattityössä huomioitiin myös eri Myers-Briggsin personaallisuustyyppien vaikutusta ryhmätyöskentelyyn. Myers-Briggsin tyyppi-indikaattorissa jaotellaan ihmiset neljän pääkategorian perustein: miten ihmiset hankkivat ja prosessoivat tietoa, kuinka sosiaalisia he ovat, miten he tekevät päätöksiä ja kuinka järjestelmällisiä he ovat. Tämän jaottelun avulla on mahdollista arvioida esimerkiksi sitä, minkälaisten ihmisten ryhmässä työskentely sujuu parhaiten ja miten he pärjäävät tietyissä työtehtävissä. 
